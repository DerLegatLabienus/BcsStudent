---
title: מערכת ניהול בית חכם - Home Assistant
date: 2020-03-18
published: true
tags: ['home-server', 'home-assistant']
series: false
canonical_url: true
description: "בדיקה והתנסות במערכת ניהול הבית החכם Home Assistant"
---

## שרת ביתי

כבר לפני הרבה זמן ראיתי את המערכות לאוטומציה וניהול של בית חכם, אבל לא התחלתי להשתמש בהן מחוסר זמן כמובן, אבל גם בגלל שלא היה לי "שרת ביתי", כלומר מחשב שמוקצה למטרה של הרצת שירותים, וגם אין לי ממש בית חכם, עם IoT וכד'. הסתפקתי בcron job על המחשב שלי, שתמיד הפתיעה אותי מחדש, אם במקרה השתמשתי במחשב באותו זמן שבו הJob הופעל.

עכשיו, הודות לאחי, יש לי מחשב קטן (box) עם חומרה חלשה, שהתקנתי עליו Ubuntu Server & Docker, ואני יכול להשתמש בו כשרת ביתי.

אחרי שהתקנתי שרת מדיה (Jellyfin) ןסקריפט שמאפשר לי לייבא קבצים בעזרת Telegram (סקריפט שעזרתי לכתוב וליצור ממנו Docker), התפניתי להתקין מערכת לניהול בית חכם.

## בחירת מערכת

ישנם כמה מערכות, אבל על Home Assistant שמעתי מזמן, וגם נראה שברוב המדדים, או אולי רק בגודל התיעוד והקהילה (שזה מדד מאוד חשוב במקרה הזה, כי בלי קהילה קשה להתאים את המערכת לצרכים אישיים) זאת המערכת המובילה, ולכן אני מנסה אותה ראשונה.

כדי לנסות, החלטתי להגדיר משימה (כמובן, לא סתם משימה, אלא זה מה שאני רוצה להשיג מהמערכת בתור התחלה) ולבחון את המערכת בפרמטרים הבאים:

 1. האם המשימה התבצעה?
 2. האם היה קל לבצע את המשימה?
 3. האם המערכת מותאמת למשימה, או שנדרשתי לעקם כל מיני דברים כדי שזה יעבוד  
 (כדאי לשים לב, אני חושש שאולי אני לוקח מערכת **בית חכם** ומשתמש בה כמערכת **אוטומציה**, ולכן אני מוכרח לבדוק האם המערכת מותאמת לדרישות שלי)

## המשימה

אז המשימה היא להפעיל רדיו, והיא כוללת את הפרטים הבאים:

 1. אפשרות להפעיל רדיו בלחיצת כפתור (להגדיר מראש רשימה של תחנות זה בסדר)
 2. להפעיל תחנה מסוימת, בזמן מסוים, כאשר אני נמצא בבית (כדי לא לפספס את התכנית האהובה עלי)
 3. בונוס: להפעיל את הרדיו בקלות דרך הפלאפון.
 
אגב, כשאני חושב על זה- למה רדיו? זה קצת מיושן. יש כמה סיבות, בעיקר עניין של חינם וזה, לא ניכנס לזה.

### התקנה

את הנסיונות אני עושה על המחשב שלי, משחק קצת עם המערכת וכו', ואם אני רואה שאני מוכן, אני לוקח את התוכן הרלוונטי (ההגדרות וכד') לשרת הביתי. כרגע אני עושה את זה בעזרת Git repository שמכיל את ה`docker-compose.yml` וחבריו.

(אם אתם לא בעניינים בהקשר של Docker, נסו לקרוא קצת באינטרנט או במה שכתבתי [כאן](https://bscstudent.netlify.app/wed-mar-06-2019-07-09-14-gmt-0000-coordinated-universal-time/))

אז הוספתי ל`docker-compose.yml` את האלמנט הבא, על פי התיעוד של [Home Assistant](https://www.home-assistant.io/docs/installation/docker/#docker-compose):

```yml
  homeassistant:
    container_name: home-assistant
    image: homeassistant/home-assistant:stable
    network_mode: host
    volumes:
      - ./home-assistant:/config
    env_file: shared.env
    restart: always
    network_mode: host
```

כדאי לשים לב שהvolume ממופה למיקום של ה`docker-compose.yml`, כלומר בתוך הrepository. המטרה היא להוסיף לgit את קבצי ההגדרות הרלוונטיים, בגלל שמערכת כמו Home Assistant דורשת המון הגדרות והתאמות אישיות, וכדאי להשתמש בSource Control בשבילם. הבעיה היא שיש יותר מידי קבצים, אני לא יודע ממה צריך להתעלם וממה לא. נגלה בהמשך אולי.

הרצה באמצעות `docker-composr run homeassistant` (אני לא משתמש ב`docker-compose up` כי אני מעוניין להריץ רק את `homeassistant`).

כעת Home Assistant זמינה בפורט 8123.
